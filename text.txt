Lata 30. w przedwojennej Polsce. Warszawska śmietanka towarzyska - literaci, przemysłowcy, politycy, aktorzy i urzędnicy - goszczą w lokalu kawiarniano-dancingowym Paradiso. Wśród nich są Felicjan Drawicz (Witold Dębicki), przyjaciel właściciela klubu, oraz wypuszczony z Berezy Kartuskiej Władysław Wierzejski (Piotr Machalica). Ten ostatni odzyskał wolność, podpisując lojalkę. Teraz przyświeca mu jedyny cel - chce się zemścić za swoje krzywdy na wiceministrze spraw wewnętrznych, Konstantym Barwińskim (Sławomir Orzechowski). To polityk wysłał skromnego literata do obozu. Paradiso jest miejscem, gdzie podczas rozmów uwidaczniają się skomplikowane siatki powiązań na styku biznesu i polityki. Autorski spektakl Andrzeja Strzeleckiego stanowi gorzką refleksję nad ludzką kondycją. Ogromną rolę w przedstawieniu odgrywa wszechobecna muzyka. Piosenki, które wybrzmiewają ze sceny, nadają rytm i są jak bohaterzy sztuki. Treść przywodzi na myśl bal na Titanicu, tuż przed wielką tragedią.